第五篇敬慎
周易云:積善之家必有餘慶積不善之家必有餘殃。
周易云:善不積不足以成名惡不積不足以滅身小人以小善為無益而弗為也以小惡為無傷而弗去也故惡積而不可掩罪大而不可解也。
漢書云:夫十圍之木始生而如糱足可搔而絕手可擢而拔據其未生先其未形也磨礱砥礪不見其損有時而盡種樹畜養不見其益有時而大積德累行不知其善有時而用棄義背理不知其惡有時而亡。
禮記云:傲不可長欲不可縱志不可滿樂不可極。
漢書云:蓋明者遠見於未萌知者避危於無形禍固多臧於隱微而發於人之所忽者也。
論語云:子曰人而無遠慮必有近憂。
周易云:子曰危者安其位者也亡者保其存者也亂者有其治者也是故君子安不忘危存不忘亡治不忘亂是以身安而國家可保也易其亡其亡繫于苞桑。
老子云:禍兮福之所倚福兮禍之所伏孰知其極。
桓子新論云:教人曲突遠薪固無恩澤燋頭爛額反為上客蓋傷其賤本而貴末豈夫獨突薪可以除害哉後世多損於杜塞未萌而勤於攻擊已成謀臣稀賞而鬥士常榮。
尚書云:玩人喪德玩物喪志。
史記云:箕子者紂親戚也紂為象箸箕子歎曰彼為象箸必為玉杯為玉杯則必思遠方珍怪之物而御之矣輿馬宮室之漸自此始不可振也。
老子云:圖難於其易為大於其細天下難事必作於易天下大事必作於細是以聖人終不為大故能成其大。
鶡冠子云:煖曰王獨不聞魏文侯之問扁鵲耶曰子昆弟三人其孰最善為醫扁鵲曰長兄最善中兄次之扁鵲最為下也文侯曰可得聞耶扁鵲曰長兄於病視神未有形而除之故名不出於家中兄治病其在毫毛故名不出於閭若扁鵲者鑱血脈投毒藥割肌膚而名出聞於諸侯。
漢書云:眾賢和於朝則萬物和於野故四海之內靡不和寧。
申鑒云:百姓上下睹利害之存乎己也故肅恭其心慎脩其行有罪惡者無徼幸無罪過者不憂懼請謁無所行貨賂無所用則民志平矣是謂正俗。
申鑒云:君臣親而有禮百僚和而不同讓而不爭勤而不怨無事唯職是司此治國之風也。
後漢書云:古之進者有德有命今之進者唯財與力。
周易云:上慢下暴盜思伐之矣慢藏誨盜治容誨淫。
中論云:民之過在於哀死而不愛生悔往而不慎來善語乎已然好爭乎遂事墮今日而懈於後旬如斯以及於老。
後漢書云:黃石公記曰柔能制剛弱能制強柔者德也剛者賊也弱者仁之助也強者怨之歸也舍近謀遠者勞而無功舍遠謀近者逸而有終逸政多忠臣勞政多亂民故曰務廣地者荒務廣德者強有其有者安貪人有者殘殘滅之政雖成必敗。
孝經云:子曰五刑之屬三千而罪莫大於不孝要君者無上非聖人者無法非孝者無親此大亂之道也。
孟子云:上下交征利而國危矣。
孔子家語云:哀公問於孔子曰寡人聞之東益不祥信有之乎孔子曰不祥有五而東益不與焉夫損人而自益身之不祥也棄老而取幼家之不祥也釋賢而用不肖國之不祥也老者不教幼者不學俗之不祥也聖人伏匿愚者擅權天下不祥也故不祥有五而東益不與焉。
孔子家語云:夫君者舟也民者水也水所以載舟亦所以覆舟君以此思危則危可知矣。
晉書云:天子之子不患不富貴不患人不敬畏患於驕盈不聞其過不知稼穡之艱難耳至於甚者乃不知名六畜可不勉哉。
孟子云:孟子曰離婁子之明公輸子之巧不以規矩不能成方圓師曠之聰不以六律不能正五音堯舜之道不以仁政不能平治天下故曰徒善不足以為政徒法不能以自行。
六韜云:文王問太公曰君國主民者其所以失之者何也太公曰不慎所與也人君有六守三寶六守者一曰仁二曰義三曰忠四曰信五曰勇六曰謀是謂六守文王曰慎擇此六者奈何太公曰富之而觀其無犯貴之而觀其無驕付之而觀其無轉使而觀其無隱危之而觀其無恐事之而觀其無窮富之而不犯者仁也貴之而不驕者義也付之而不轉者忠也使之而不隱者信也危之而不恐者勇也事之而不窮者謀也人君慎此六者以為君用君無以三寶借人以三寶借人則君將失其威大農大工大商謂之三寶六守長則國昌三寶完則國安。
晏子云:景公問晏子曰臨國蒞民所患何也對曰所患者三忠臣不信一患也信臣不忠二患也君臣異心三患也是以明君居上無忠而不信無信而不忠者是故君臣無獄而百姓無恐也。
墨子云:子墨子曰國有七患七患者何城郭溝池不可守而治宮室一患也邊國至境四鄰莫救二患也先盡民力無用之功賞賜無能之人三患也仕者持祿遊者憂佼君脩法討臣臣懾而不敢咈四患也君自以為聖智而不問事自以為安強而無守備五患也所信者不忠所忠者不信六患也蓄種菽粟不足以食之大臣不足以事之賞賜不能喜誅罰不能威七患也以七患居國必無社稷以七患守城敵至國傾七患之所當國必有殃。
韓子云:十過一曰行小忠則大忠之賊也二曰顧小利則大利之殘也三曰行僻自用無禮諸侯則亡身之至也四曰不務聽治而好五音則窮身之事也五曰貪愎喜利則滅國殺身之本也六曰耽於女樂不顧國政則亡國之過也七曰離內遠遊忽於諫士則危身之道也八曰過而不聽於忠臣而獨行其意則滅高名為人笑之始也九曰內不量力外恃諸侯則削國之患也十曰國小無禮不用諫臣則絕世之勢也。
呂氏春秋云:亡國之主必驕必自智必輕物。
呂氏春秋云:故禮煩則不莊業眾則無功令苛則不聽禁多則不行。
孔子家語云:鳥窮則噣獸窮則攫人窮則詐馬窮則逸自古及今未有窮其下而能無危者也。
論語云:孔子曰君子有三戒少之時血氣未定戒之在色及其壯也血氣方剛戒之在鬥及其老也血氣既衰戒之在得。
晉書云:古人闔棺之日然後誄行不以前善沒後惡也。
申鑒云:君子有三鑒鑒乎前鑒乎人鑒乎鏡前惟訓人惟賢鏡惟明。
中論云:位也者立德之機也勢也者行義之杼也聖人蹈機握杼織成天地之化使萬物順焉人倫正焉。
文子云:故聖人深居以避害靜默以待時小人不知禍福之門動作而陷於刑雖曲為之備不足以全身。
周易云:子曰君子安其身而後動易其心而後語定其交而後求君子修此三者故全也。
論語云:孔子曰君子有九思視思明聽思聰色思溫貌思恭言思忠事思敬疑思問忿思難見得思義。
曾子云:君子博學而淺守之微言而篤行之行欲先人言欲後人見利思辱見難思詬嗜欲思恥忿怒思患君子終身守此戰戰也。
論語云:子曰君子欲訥於言而敏於行。
孔子家語云:凡事豫則立不豫則廢言前定則不跲事前定則不困行前定則不疚道前定則不窮。
論語云 :子夏為莒父宰問政子曰毋欲速毋見小利欲速則不達見小利則大事不成。
晏子云:嬰聞一心可以事百君三心不可以事一君故三君之心非一心也而嬰之心非三心也。
禮記云:國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通雖有凶旱水溢民無菜色然後天子食日舉為樂。
老子云:慎終如始則無敗事。
晏子云:詩曰靡不有初鮮克有終不能終善者不遂其國。
周易云:蒙以養正聖功也。
文子云:治身太上養神其次養形神清意平百節皆寧養生之本也肥肌膚充腹腸開嗜欲養生之末也。
昌言云:和神氣懲思慮避風濕節飲食適嗜欲此壽考之方也。
漢書云:古者衣服車馬貴賤有章以褒有德而別尊卑今上下僭差人人自制是故貪財趍利不畏死亡周之所以能致治刑措而不用者以其禁邪於冥冥絕惡於未萌也。
政要論云:且夫閉情無欲者上也咈心消除者次之昔帝舜藏黃金於嶄巖之山抵珠玉於深川之底及儀狄獻旨酒而禹甘之於是疏遠儀狄純上旨酒此能閉情於無欲者也。
抱朴子云:抱朴子曰三辰蔽於天則清景闇於地根茇蹶於此則柯條瘁於彼道失於近則禍及於遠政繆於上而民困於下。
抱朴子云:俗之傷破人倫劇於寇賊之來不能經久其所損壞一時而已。
毛詩云:親親以睦友賢不棄不遺故舊則民德歸厚矣。
魏志云:使天下皆背道而趨利則人主之所最病者。
傅子云:若夫商韓孫吳知人性之貪得樂進而不知兼濟其善於是束之以法要之以功使下唯力是恃唯爭是務恃力務爭至有探湯赴火而忘其身者好利之心獨用也人懷好利之心則善端沒矣。
管子云:君之所審者三一曰德不當其位二曰功不當其祿三曰能不當其官此三本者治亂之原也。
典語云:夫世之治亂國之安危非由他也俊乂在官則治道清奸佞干政則禍亂作故王者任人不可不慎也。
毛詩云:亂之初生僭始既涵亂之又生君子信讒君子信盜亂是用暴盜言孔甘亂是用餤。
孫卿子云:政險失民田薉稼惡糴貴民饑道路有死人夫是之謂人妖也政令不明舉措不時本事不理夫是之謂人妖也禮儀不修外內無別男女淫亂父子相疑上下乖離寇難日至夫是之謂人妖也三者錯無安國矣其說甚邇其災甚慘。
中論云:目也者遠察天際而不能近見其眥心亦如之君子誠知心之似目也是以務鑒於人以觀得失。
韓子云:古之人目短於自見故以鏡觀面智短於自知故以道正己目失鏡則無以正鬚眉身失道則無以知迷惑。
論語云:子曰由汝聞六言六蔽乎對曰未居吾語汝好仁不好學其蔽也愚好智不好學其蔽也蕩好信不好學其蔽也賊好直不好學其蔽也絞好勇不好學其蔽也亂好剛不好學其蔽也狂。
韓詩外傳云:孔子曰士有五有埶尊貴者有家富厚者有資勇悍者有心智慧者有貌美好者埶尊貴不以愛民行義理而反以暴傲家富厚不以振窮救不足而反以侈靡無度資勇悍不以衛上攻戰而反以侵凌私鬥心智慧不以端計數而反以事奸飾詐貌美好不以統朝蒞民而反以蠱女從欲此五者所謂士失其美質也。
魏志云:動則三思慮而後行重慎出入以往鑒來言之若輕成敗甚重。
魏志云:覽往事之成敗察將來之吉凶未有干名要利欲而不厭而能保世持家永全福祿者也。
鬻子云:周公曰吾聞之於政也知善不行者則謂之狂知惡不改者則謂之惑夫狂與惑者聖王之戒也。
吳志云:昔桀紂滅由妖婦幽厲亂在嬖妾先帝覽之以為身戒故左右不置婬邪之色後房無曠積之女。
淮南子云:天下有三危少德而多寵一危也材下有位高二危也身無大功而有厚祿三危也。
潛夫論云:夫與死人同病者不可生也與亡國同行者不可存也豈虛言哉何以知人且病以其不嗜食也何以知國之將亂以其不嗜賢也。
孫卿子云:國得百姓之力者富得百姓之死者強得百姓之譽者榮三得者具而天下歸之三得者亡而天下去之
六韜云:為雕文刻鏤技巧華飾以傷農事王者必禁之。
文子云:凡人之道心欲小志欲大智欲圓行欲方能欲多事欲少。
晏子云:溺者不問隧迷者不問路譬之猶臨難而遽鑄兵噎而遽掘井雖速亦無及。
慎子云:故舉重越高者不慢於藥愛赤子者不慢於保絕險歷遠者不慢於御此得助則成釋助則廢矣。
新語云:聖人居高處上則以仁義為巢乘危履傾則以聖賢為杖故高而不墜危而不仆。
淮南子云:夫聖人之屈者以求申也枉者以求直也故雖出邪僻之道行幽昧之塗將欲以興大道成大功猶出林之中不得直道拯溺之人不得不濡足。
鹽鐵論云:地廣而不德者國危兵強而凌敵者身亡虎兕相搏而螻蟻得志兩敵相機而匹夫乘閑是以聖王見利慮害見遠存近。
政要論云:服一綵則念女功之勞御一榖則恤農夫之勤決不聽之獄則懼刑之不中進一士之爵則恐官之失賢賞毫氂之善必有所勸罰纖芥之惡必有所沮。
淮南子云:事者難成而易敗也名者難立而易廢也千里之堤以螻蟻之穴漏百尋之屋以突隙之煙焚。
尚書云:慎厥終惟其始殖有禮覆昏暴欽崇天道永保天命。
尚書云:無安厥位惟危慎終於始。
晏子云:能長保國者能終善者也諸侯並立能終善者為長列士並立能終善者為師。
周易云:勞謙君子有終吉。
抱朴子云:目之所好不可從也耳之所樂不可不慎也鼻之所喜不可任也口之所嗜不可隨也心之所欲不可恣也故惑目者必逸容鮮澡也惑耳者必妍音淫聲也惑鼻者必芷蕙芬馥也惑口者必珍羞嘉旨也惑心者必勢力功名也五者畢惑則或承之禍為身患者不亦信哉是以其抑情也劇乎隄防之備決其御性也過乎腐轡之承奔故能內保永年外免舋累也。
抱朴子云:夫酒醴之近味生病之毒物無豪鋒之細益有丘山之巨損。
尸子云:夫禍之始也猶熛火蘖足也易止也及其措於大事雖孔子墨翟之賢夫能救也。
周易云:象曰水在火上既濟君子以思患而豫防之。
漢書云:自古及今未有不亡之國也故常戰憟不敢諱亡孔子所謂富貴無常蓋謂此也。
尸子云:屋焚而人救之則知德之年老者使塗隙戒突故終身無失火之患而不知德也入於囹圄解於患難者則三族德之教之以仁義慈悌則終身無患而莫之德夫禍亦有突賢者行天下而務塞之則天下無兵患矣而莫之知德也故曰聖人治於神愚人爭於神也。
管子云:城郭溝渠不足以固守兵甲勇力不足以應敵博地多財不足以有眾唯有道者能備患於未形也。
崔寔政論云:年榖豐稔風俗未乂夫風俗者國之脈診也不和誠未足為休書曰雖休勿休況不休而可休乎。
申鑒云:禮俗不一職位不重小臣咨度庶人作議此衰國之風也君好謙臣好逸士好遊民好流此弱國之風也君臣爭明朝廷爭功士大夫爭名庶人爭利此乖國之風也上多欲下多端法不定政多門此亂國之風也以侈為博以伉為高以濫為通尊禮謂之劬守法謂之固此荒國之風也以苛為察以利為公以割下為能以附上為忠此叛國之風也上下相疏內外相疑小臣爭寵大臣爭權此危國之風也上不訪下下不諫上婦言用私政行此亡國之風也。
淮南子云:世治則小人守正而利不能誘也世亂則君子為姦而刑不能禁也。
管子云:商賈在朝則貨財上流婦言人事則賞罰不信男女無別則民無廉恥而求百姓之安兵士之死節不可得也。
昌言云:廉隅貞潔者德之令也流逸奔隨著行之污也風有所從來俗有所由起疾其末者刈其本惡其流者塞其源夫男女之際明別其外內遠絕其聲音激厲其廉恥塗塞其虧隙由尚有胸心之逸念睇盻之過視而況開其門導其徑者乎。
老子云:天下多忌諱而民彌貧民多利器國家滋昏人多伎巧奇物滋起法物滋彰盜賊多有。
崔寔政論云:今使列肆賣侈功商賈鬻僭服百工作淫器民見可欲不能不買賈人之列戶蹈踰侈矣故王政一傾普天率土莫不奢僭者非家至人告乃時勢驅之使然此則天下之患一也。
漢書云:今背本而趨末食者甚眾是天下之大殘也淫侈之俗日日以長是天下之大賊也。
新語云:君子之御下也民奢應之以儉驕淫者統之以理未有上仁而下賊讓行而爭路者也故孔子曰移風易俗豈家令人視之哉亦取之於身而已矣。
文子云:順其善意防其邪心與民同出一道即民性可善風俗可美矣。
傅子云:上好德則下修行上好言則下飾辯修行則仁義興焉飾辯則大偽起焉此必然之徵也德者難成而難見者也言者易撰而易悅者也先王知言之易而悅之者眾故不尚焉。
傅子云:古者民樸而化淳上少欲而尟偽依足以暖身食足以充口器足以給用居足以避風雨養以大道而民樂其生敦以大質而下無逸心日中為市民交易而退各得其所蓋化淳也。
國語云:文公問於郭偃曰始也吾以國為易今也難對曰君以為易其難也將至矣君以為難其易也將至矣。
尚書云:大禹曰后克艱厥后臣克艱厥臣政乃乂黎民敏德。
呂氏春秋云:義也者萬事之紀也君臣上下親疏之所由起也治亂安危之所在也勿求於他必反人情。
管子云:明主不用其智而任聖人之智不用其力而任眾人之力故以聖人之智思慮者無不知也以眾人之力起事者無不成也能自去而因天下之智力起則身逸而福多亂主獨用其智而不任聖人之智獨用其力而不任眾人之力故其身勞而禍多故曰獨任之國勞而多禍。
管子云:國之所以亂者四內有疑妻之妾此宮亂也庶有疑嫡之子此家亂也朝有疑相之臣此國亂也任官無能此眾亂也四者無別主失其體群官朋黨以懷其私則失疆故妻必定子必正相必直立以聽官必忠信以敬。
論語云:子張問政於孔子曰何如斯可以從政矣子曰尊五美屏四惡斯可以從政矣子張曰何謂五美子曰君子惠而不費勞而不怨欲而不貪泰而不驕威而不猛子張曰何謂惠而不費子曰因人所利而利之不亦惠而不費乎擇可勞而勞之又誰怨欲仁而得仁又焉貪君子無眾寡無小大無敢慢斯不亦泰而不驕乎君子正其衣冠尊其瞻視儼然人望而畏之斯不亦威而不猛乎子張曰何謂四惡子曰不教而殺謂之虐不戒視成謂之暴慢令致期謂之賊猶之與人也出納之吝謂之有司。
政要論云:夫人君欲治者既達專持刑德之柄矣位必使當其德祿必使當其功官必使當其能此三者治亂之本也位當其德則賢者居上不肖者居下祿當其功則有勞者勸無勞者慕。
尹文子云:國亂有三事年飢民散無食以之則亂治國無法則亂有法而不能用則亂有食以聚民有法而能行國不治未之有也。
孔子家語云:孔子觀於明堂睹四方治墉有堯舜桀紂之象而各有善惡之狀興廢之誡焉又有周公相成王抱之而負斧扆南面以朝諸侯之圖焉孔子徘徊而望之謂從者曰此則周之所以盛也夫明鏡者所以察形往古者所以知今人主不務襲跡於其所以安存而忽怠於所以危亡是猶未有以異於卻步而欲求及前人也豈非惑哉。
尚書云:古人有言曰人無于水鑒當于民鑒今惟殷墜命我其可弗大鑑。
六韜云:殷君喜以人餧虎喜割人心喜殺孕婦喜殺人之父孤人之子喜奪喜誣以信為欺欺者為真以忠為不忠忠諫者死阿諛者賞以君子為下急令暴取好田獵出入不時喜治宮室脩臺池日夜無已喜為酒池肉林糟丘而牛飲者三千飲人無長幼之序貴賤之禮喜聽讒用舉無功者賞無德者富所愛專制而擅令無禮義無忠信無聖人無賢士無法度無升斛無尺丈無稱衡此殷國之大妖也。
吳志云:昔秦所以亡天下者但坐賞輕而罰重刑政錯亂民力盡於奢侈目眩於美色志濁於財寶邪臣在位賢哲隱藏百姓業業天下苦之是以遂有覆巢破卵之憂漢所以疆者躬行誠信聽諫納賢惠及負薪躬請巖穴廣採博察以成其謀此往事之明證也。
尉繚子云:王國富民霸國富士僅存之國富大夫亡國富倉府是謂上溢而下漏故患無所救。
桓子新論云:周書曰天子見怪則脩德諸侯見怪則脩政大夫見怪則脩職士庶見怪則脩身神不能傷道妖亦不能害德及衰世薄俗君臣多淫驕失政士庶多邪心惡行是以數有災異變怪又不能內自省視畏天戒而反外考謗議求聞厥故惑於佞愚而以自詿誤而令患禍得就皆違天逆道者也。
左傳云:仲叔于奚救孫桓子桓子是以免既衛人賞之以邑辭請曲縣繁纓以朝許之仲尼聞之曰惜也不如多與之邑唯器與名不可以假人君之所司也政之大節也若以假人與人政也政亡則國家從之不可止也已。
後漢書云:生而富者驕生而貴者傲生富貴而能不驕傲者未之有也今寵祿初隆百僚觀行當堯舜之盛世處光華之顯時豈可不庶幾夙夜以永終譽。
抱朴子云:昔陳靈之被矢灌氏之泯族匪降自天口實為之樞機之發榮辱之主三緘之戒豈欺我哉。
昌言云:肅禮容居中正康道德履仁義敬天地恪宗廟此吉祥之術也不幸而有災則克己責躬之所復也然而有禱祈之禮史巫之事者盡中正竭精誠也。
劉廙政論云:高於人之上者必有以應於人其察之也視下視下者見之詳矣人君誠能知所不知不遺燈燭童昏之見故無不可知而不知也。
管子云:人主不周密則正言直行之士危正言直行之士危則人主孤而無內人主孤而無內則人臣黨而成群使人主孤而無內人臣黨而成群者此非人臣之罪也人主之過也。
孔子家語云:子貢為信陽宰將行孔子曰勤之慎之奉天之時無奪無伐無暴無盜子貢曰賜也少而事君子豈以盜為累哉孔子曰而未之詳也夫以賢代賢是之謂奪以不肖代賢是之謂伐緩令急誅是之謂暴取善自與是之謂盜盜非竊財之謂也吾聞之知為吏者奉法以利民不知為吏者枉法以侵民此怨所由生也匿人之善斯謂蔽賢揚人之惡斯謂小人內不相訓而外相謗非親睦也言人之善若己有之言人之惡若己受之故君子無所不慎焉。
論語云:子曰巧言亂德小不忍亂大謀。
周書云:天有四殃水旱饑荒其至無時非務積聚何以備之夏箴曰小人無兼年之食遇天饑妻子非其有也大夫無兼年之食遇天饑臣妾輿馬非其有也國無兼年之食遇天饑百姓非其百姓也戒之哉不思禍咎無日矣。
鹽鐵論云:分土地趣本業養桑麻盡地力也寡功節用則民自富如是則水旱不能憂凶年不能累也。
韓子云:天下有信數三一曰智有所不能立二曰力有所不能舉三曰強有所不能勝故雖有堯之智而無眾人之助大功不立有烏獲之勁而不得人助不能自舉有賁育之強而無術法不得長生。
周易云:蒙象曰山下出泉蒙君子以果行育德。
尚書云:弗務細行終累大德為山九仞功虧一簣。
